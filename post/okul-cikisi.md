# Okul Çıkışı
Zil çaldığında eve doğru yola koyuldum. Bazıları yanımdan köpek kovalıyormuş gibi koşarak geçti. Yürürken sonbaharın rengârenk güzelliklerine daldım. Ihlamurlar hüzünlü bir şekilde yapraklarını döküyordu. Çam ağaçları ise onlara inat yemyeşil yapraklarını savuruyordu. Ağaçlar arasındaki bu rekabete anlam veremedim. Yoluma devam ederken önümdeki gür çalılığın içinden bir çıtırtı duydum. O panikle yanımdan geçen teyzeye çarptım ve kadıncağızı düşürdüm. O da bana sinirlendi ve çantasını alıp beni kovalamaya başladı. Ben de çalıların arkasına saklandım. Ama aklım o çıtırtıda kaldı. Acaba bir aslan mıydı? Kaplan da olabilirdi. Yoksa bu bir uzaylı mıydı? Merakıma yenik düşüp çıtırtının geldiği yere gittim. Tüm cesaretimi toplayıp çalılığın içine doğru baktığımda onun küçük, sevimli bir kaplumbağa olduğunu gördüm. Ardından teyze beni yine gördü ve kovalamaya başladı. Kurtuluş yok muydu bu teyzeden? Ondan kaçmaya çalışırken bir kirpi gördüm. Bana gülümsedi ve göz kırptı. Sonra kaldırıma çıktı. Kirpiyi gören kadın çığlık atarak tabanları yağladı. Ben de kirpi sayesinde kurtulmuştum. Yoluma devam ederken düşündüm. Gerçekten kirpi bana gülümsemiş miydi?
